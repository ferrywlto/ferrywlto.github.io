---
title: '無止境未夠好'
description: 'Understanding I am already very fortunate and I should proud of myself'
pubDate: 2025-02-19
tags: ['life']
---
### 自卑
尋晚臨瞓同太太講起，我睇完啲大師嘅書，
覺得有時一個人嘅成就，係俾家境出身限制咗好多。
出世家境好有充足資源嘅人，對比基層出身嘅人，
即使個性一樣好都會比基層多好多機會，
想學乜讀乜去邊度見識，都唔需要儲錢，
用少好多時間就達到其他人大半世甚至幾世人都未必做到嘅成就。
當然有錢人都有佢哋嘅煩惱，但冇人會想體驗做基層面對果種絕望。

出身好嘅人擁有充足嘅資源，容許到佢哋爬上人類嘅頂峰。
出身寒微，以香港標準相對，
攞非洲同大陸比無意義，亦唔需要搵殘障人士同我鬥慘。
老豆爛賭走佬、單親家庭，細個住山邊石屋、徙置區、公屋，
三十幾歲人先第一次搭飛機。

由細到大都俾屋企忽略，又或者佢哋唔識得表達愛，
所以我極度自卑，亦因為咁我好想成功。

---
### 未夠好

曾經我以為只要我夠叻夠成功，
其他人就會尊重我、愛我，
所以不停去證明自己好、值得被愛。

而家人到中年，曾經有一剎那諗過，
我嘅成就係咪就嚟盡，咁就一世。
然而做唔到最頂1%嘅人係咪就冇價值呢？

自卑、自閉再加上我係一個悲觀嘅人，
自然睇嘢成日都見到隻杯半空，而唔係半滿。
心理醫生話我咁樣只會見到自己未有嘅嘢而見唔到擁有嘅嘢，
會容易唔開心，永遠覺得自己「未夠好」，唔值得被愛。
不停要求自己要做到最頂1%有甚至 0.1% 嘅人實在太harsh，
太介懷人哋點睇自己只會逼死自己。
而且醫生話呢樣嘢係好難醫，
可以做嘅就只能盡量令自己aware個心有好多個洞，
人哋對我嘅好同讚美都會喺呢啲洞到跌走左。
我都好討厭自己咁樣，慶幸嘅係太太話我而家開始會意識到已經好好。

---
### 感恩

後來明白，
當人哋有幾代人累積嘅資源集中落去幾個人度，
一開角色就已經重課神裝滿等，
無課嘅就算點逼自己去一日農怪 48 小時都唔可能追到，
亦唔應該去追，因為個 ground 同 scale 都唔同。

一個人嘅成就係應該同自己比較，
有冇比以前嘅自己做得更好？
人哋過成點係人哋嘅事，
不要去羨慕、不要去妒忌，
專注係自己身上，做人就會開心正面好多。

有車、有樓、有愛我嘅人係身邊，
自己同屋企人身體算健康，
有三隻貓、有份穩定本行嘅工返、
有讀過碩士、有時間練功做自己想做嘅嘢，
有本事移居兩次回流一次完，
仲一年返到香港旅行兩次甚至去轉日本。
只要收入再搵返多定啲、打到自己工，人生就已經好完滿。
我明白其實對比起好多人，我已經好幸福。

---
### 多謝你自己

最後要同自己講嘅係：多謝你自己。

即使你前半生過得艱難，
然而你都仲可以一路走來披荊斬棘，
單靠自己得到咁多嘢仲養起頭家、
亦有人認同你嘅努力同埋能力，
最重要嘅係有愛你嘅人，所以⋯⋯

杜偉倫，其實你好叻仔架喇。☺️

Dear Ferry, You've Got This!